# -*- mode: mandoku-view; -*-
#+TITLE: 青霞集
#+DATE: 2015-08-25 00:25:12.098963
#+PROPERTY: ID KR4e0197
#+PROPERTY: BASEEDITION WYG    
#+PROPERTY: JUAN 卷二
<pb:KR4e0197_WYG_002-1a>¶
欽定四庫全書¶
　青霞集巻二¶
　　　　　　　　　　　　　明　沈錬　撰¶
　文¶
　　祭楊賔山文¶
嗚呼公兮昔非嚴青生有異骨今是洪厓歿何超忽嚱¶
吁嗟乎大化飄凝煙雲蕭瑟來亦非生去亦非歿何羡¶
長生日月並征何悲長往松楸愴莽公在人間問水尋¶
<pb:KR4e0197_WYG_002-1b>¶
山釣筏朝遊行亭夕還方駕廻旋羽服翩躚自非得道¶
安得超然公有令子奮翮萬里黄鵠之翔讓其睥睨縣¶
庭擁葢馳驅迅邁澤流若春曰公遺愛御史秉職清風¶
横軾威行若秋曰公遺直公形則淪道氣長存何必神¶
仙然後飛鶱余黨差池夙瞻令儀方縁人世那謝凄其¶
爰潔酒漿以望耿光神既不冺鑒昭萬方尚饗¶
　　祭翁孺人文¶
淑靈休哉結褵夫子奉饁在田挽車還里君子馮軾德¶
<pb:KR4e0197_WYG_002-2a>¶
音載路豈非和鸞琴瑟則助既閑婦道亦順母儀斷機¶
靡勞丸膽是貽克成冠葢崔嵬亮節隋珠奉明和玉讓¶
潔初䇿彤墀再麾粉署簡書靡愆惟訓之故唯有令子¶
迺昭慈母宫庭之光閨門之甫耿烈初曜雲霧是承嗟¶
蘭之萎徒有遺馨余等宦遊之子同鑣齊休並戚大義¶
非遼傷感所生哀實痛余况聞得駕秉紼在衢小子簮¶
筆爰為此詞以告酒醴臨旐奠之尚饗¶
　　祭茅封君文¶
<pb:KR4e0197_WYG_002-2b>¶
猗歟修靈方駕三呉鄉頌碩彦家傳令模克開懿賢竒¶
服葢世珥筆大庭䇿名禁地譬如鳳凰羽毛則揚非有¶
明訓孰宣耿光帝詔里閭朱紱在除布昭鴻藻章采特¶
殊嘉寵方興降命不登奄忽朝露薤止靡英湖水蕩蕩¶
明月未央不見夫君蘭棹自將余黨旖旎連麾令子攀¶
結一時附驥千里爰念世誼亦感生榮禮切同哀情嚴¶
並承星辰再沒龍車先發蒿里時歌願恭執紼潔此牲¶
醴瞻望斾旌非獨黍稷以獻芳馨鳴呼哀哉尚饗¶
<pb:KR4e0197_WYG_002-3a>¶
　　祭史給舍文¶
嗚呼處士余未覿其色澤而惟聞其聲光三晉冠裳多¶
出凌霄之幹五靈甲第居成㧞霧之良爾乃懸弧高引¶
張葢出遊徘廻關隴揚歴山丘鳴琴楚水之濵心低囘¶
而思逺擊筑燕山之上氣慷慨而横秋不學向平徒嗟¶
岱岳言追司馬徂徙方洲詎意龍蛇之興忽成霜露之¶
愁車横軸而不行馬垂絲而結戀如夸父之渴斃固亦¶
勞生彼帝子之道亡誰云非變嗚呼人生多感世道早¶
<pb:KR4e0197_WYG_002-3b>¶
彫逝者已矣來者煩勞惟是存亡之間重為哀怨之府¶
蓬斷根而可嗟李不食而懷苦是以聖人嘆逝雖行道¶
之猶悲而君子哀人於賢者獨無語吾黨瞻望光塵緬¶
想休度本知僕射重昭内使之賢不見伊人益動羊公¶
之慕爰有斗酒以折寸心挂劍而行樹之明質炙鷄而¶
獻靡在芳歆褰雲旐兮惝怳冀靈魄兮監臨嗚呼尚饗¶
　　祭宋翁文¶
白日悠悠懸景西征人非金石安得修齡嗟哉君子夙¶
<pb:KR4e0197_WYG_002-4a>¶
駕如星傷彼冠葢悲慨並生君子伊昔參轡令丞煇煌¶
組綬熠耀簮纓今也不御輀車在庭既有淑訓𦙍子榮¶
成陸離劍服飄揺珮旌今也不覿其經其承人命有時¶
光耀靡繩譬如囘風殞彼杜蘅薤上之露不得久榮昊¶
天為之若復令寧吾儕迤麗連袂帝京羌爾令𦙍實我¶
同登推結分好曰弟與兄情親伊邇岵屺則傾豈不哀¶
疚涕泗交横念阻山河心懷鬱蒸曖曖泉路翳翳佳城¶
揺揺方旐穆穆幽靈非有嘉薦孰昭懿誠爰潔㫖酒芳¶
<pb:KR4e0197_WYG_002-4b>¶
粢孔明奉兹觴豆侑以瑟笙音響不遐庶㡬是聽嗚呼¶
尚饗¶
　　三忠祠上梁文¶
竊以提真闡敎非神靈無以揚萬物之權為國勤民必¶
仁義而能作諸賢之氣事非勉强時所宜然表德旌賢¶
書垂典訓作宫築室詩頌形容周武式商容之閭懦夫¶
立志仲尼題季札之墓俗士囘風金馬碧鷄空闢蠶叢¶
之路湘雲翠竹徒燒漢上之祠狄梁布檄於江南恨規¶
<pb:KR4e0197_WYG_002-5a>¶
模之猶隘陳勝托靈於土偶知奇譎之未安道貴縁民¶
心存捄世三忠祠者曰唐曰葛曰周同為髦士於周於¶
吳於宋並著其名伏闕獻書骨鯁糾厲王之謬臨危制¶
勝神機授楚子之降國難君憂竭精有勵商資民貺博¶
濟無私髙義將五岳並峙大忠與三光齊耀士農工商¶
之胥悦宜謂靈侯南北東西之共尊莫非典祀保安城¶
郭煙火萬家𤣥武祠宫土基三尺本因民俗式昭金石¶
之光載以時艱爰顯氷霜之節人心同而貨聚工力鋭¶
<pb:KR4e0197_WYG_002-5b>¶
而財輕不日有成爛文章於雲澤永年無斁齊帶礪於¶
山河因上樑而升歌風和絲竹粤至地而肅拜日映衣¶
裳敬陳六闋之謡行俟八荒之請¶
　　祭陣亡張遊擊文¶
嗚呼哀哉張公之死乎吾安得不慟哭而深悲維天有¶
柱維地有維而所以柱天維地者舍忠義其奚為姦臣¶
執柄綱紀大虧邊軍退葸不戰自疲外通貨賂内結¶
權私社稷之計蕩於霜枝割人為糧奪馬自資報功¶
<pb:KR4e0197_WYG_002-6a>¶
欺主曾無愧辭將軍初來意氣恢恢言念國恩流涕滿腮¶
口諭三軍執挺持椎此行竭力有去無回攘臂渡河奮¶
呼登岸受刃良多殺傷過半力屈勢窮精靈不散天發¶
震雷來斥邊患亦有官軍屯聚若雲按兵不動誰為救¶
焚我亦有生汝亦有死何其忍心睨而無泚張公雖死¶
神氣長生諸將雖在奄奄無聲汝不忠義知有權貴權¶
貴行誅汝骨亦碎先死為榮後死為辱死辱生榮其辨¶
如燭汝不自力欺君誤國荼毒生靈為鬼為蜮不輯其¶
<pb:KR4e0197_WYG_002-6b>¶
徒不恭其職所過騷然大為淫慝張公有靈誅此逆賊¶
逆賊不誅伊何為徳某等流離不在其位敬公哀公有¶
霰涕淚憂國憂君懷仁慕義醵金為饌選辭為翰臨風¶
長號痛徹霄漢嗚呼尚饗¶
　　祭陣亡郭將軍文(郭將軍宣府之副總兵也名都/其時嘉靖三十三年忠烈勇敢)¶
　　　(亡於陣中其事跡大㮣/有同於前文張遊擊也)¶
噫吁嘻悲乎哀哉郭侯已矣名實琦瑰在地為岳行天¶
為雷憤氣英靈薄於軒轅之臺蚩尤雖未滅而姦雄為¶
<pb:KR4e0197_WYG_002-7a>¶
之摧矣賊臣中據盜充九垓以敗為捷欺若嬰孩割我¶
威若冰霜之釋資冦兵若草木之荄積衰成弱助虐為¶
灾仁人君子所不忍懷郭侯恢恢擁車而來指麾將士¶
涕淚滿腮知東君之不戰吾西士也其誓死而不回臨¶
河山立白刃皚皚鋒交血戰隂雲不開手格殺者數十¶
人士卒相殺傷亦參半而徘徊精衞含寃豈謂能填於¶
巨海螳螂奮臂誓將立志於不才男兒死即死耳何用¶
媕婀屈曲俛首折節受文吏之沈埋與使懦夫庸士猶¶
<pb:KR4e0197_WYG_002-7b>¶
知奮激振起其摧頺而舞刀筆以襲功賞者不免忸怩¶
澀縮斂翮而遲迴天理人心賴侯以不滅其有功於天地¶
社稷蕩蕩乎名髙於九野光曜於泰階矣某萬里孤臣三¶
邊逐客壯侯節烈震侯恢台驅車匍匐言弔言哀噫吁嘻¶
悲乎哀哉河水擁兮兵心苦血為川兮肉變土草莽莽兮¶
鴟鴞夜啼㦸門深沈兮泣如雨天髙兮地垠曠海宇兮無¶
人豺狼跳兮狐鼠伏嘆白日兮悲陽春將軍之魂兮在霄¶
漢千秋萬年兮光旦旦奸䛕兮未死骨森森兮若鬼奸諛¶
<pb:KR4e0197_WYG_002-8a>¶
死兮强敵滅將軍之寃兮迺昭雪嗚呼哀哉尚饗¶
　　祭三軍文¶
嗚呼汝等烈烈為五百義士之從田横乎為三千俠客¶
之附平原乎奮臂擊賊一旦而死之涿鹿之野漯陽之¶
墟其懐憤而負寃乎其精靈上浮畢昴之間光氣爛爛¶
逼於奸權誰可泯其九死之苦百憂之煩吾為若等哀¶
悼慟哭鐫其名字瘞其骸骨千載而光曜常懸汝等已¶
為厲鬼為朝廷誅此殘賊不没没於九泉矣嗚呼哀哉¶
<pb:KR4e0197_WYG_002-8b>¶
尚饗¶
　　重修岳王祠募縁文¶
竊以天地恩深特尚鬼神之典君親義重難忘忠孝之¶
心孔子大儒端冕而拜周公之廟狄梁高義篆書而存¶
伍子之祠從來有國之文猶貴人臣之節在蟻蜂而猶¶
爾何犬馬之不如一飯堪懷誰可負萬鍾之禄千金易¶
棄何須受五鼎之烹緬思武穆之風雄視寰區之表心¶
懸社稷手植綱常抗疏賊臣有不共戴天之憤長驅鐵¶
<pb:KR4e0197_WYG_002-9a>¶
騎成一匡諸夏之功執鉞争先丹心耿烈盡忠報國四¶
宇昭囘香案恭迎著聲名之映天日生祠顯建為恩澤¶
之入人心周三畏棄職遁逃不忍附姦邪之意劉允升¶
上言辨論直書誅亂賊之詞足徴忠義之在人詎謂感¶
通之無道敢因其舊復葺其新香火明朝表精忠之一¶
㸃鐘聲子夜報華衮之中興布告十方廣周千界凡我¶
賢良之士子與諸文武之官寮切悟善因同歸正果願¶
超苦海無如結忠義之縁希入賢門只是走光明之路¶
<pb:KR4e0197_WYG_002-9b>¶
聞聲解意觸景囘頭助我一錢勝種良田之千頃饒他¶
百計難逃惡業之三災天理人心不離布施忠臣孝子¶
即是神仙為普勸於萬人庶共躋於五福須至䟽文者¶
　¶
　¶
　¶
　¶
　青霞集巻二¶
